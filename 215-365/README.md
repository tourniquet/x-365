**215/365** Sculptată în fildeş şi ornată cu aur, statuia lui Zeus este a patra minunii a lumii antice. Realizată de Phidias în jurul anului 435 î.e.n. în oraşul Olimpia, din Grecia, statuia avea o înălţime de 12m, iar pentru adăpostirea acesteia a fost construit un templu. Acesta era acoperit cu plăci de marmură, interiorul era împărţit în trei zone: de la intrare până la doua coloană era un spaţiu liber, urma un spaţiu închis până la cincea coloană, cu o balustradă de marmoră; de la a cincea coloană până la peretele de vest, era statuia lui Zeus aşezată pe un soclu din marmură albastră de Eleusis.
După ce statuia a fost finisată în atelier, ea a fost demontată şi transportată piesă cu piesă în templu, unde a fost remontată.  Zeus este înfăţişat fiind aşezat pe un tron cu un spătar înalt, bogat decorat. În mâna dreaptă ţinea o Victorie, capul era încununat cu ramuri de măslin, iar în mâna stângă, Zeus ţinea un sceptru pe care stătea un vultur de aur.
Publicul nu putea vedea statuia în fiecare zi. Antioh al IV-lea Epifanul, regele Siriei elenistice, a oferit templului o draperie de purpură, care a fost montată în faţa statuii şi nu era îndepărtată decât la solemnităţi.
Se crede că statuia a fost transportată în anul 394 e.n. la Constantinopol, unde avea să fie distrusă de un incendiu în anul 475 e.n.

![Statuia lui Zeus](image-1.jpg)
